<html>
<head>
	<title>USA hjælper Libanon med bombeundersøgelse</title>
</head>
<body>
<h1>USA hjælper Libanon med bombeundersøgelse</h1>
    <p>
        <strong>Lagt på af:</strong>
            <span class="author-name"><a href="mailto:dafa@dr.dk">Daniel Kirknæs Færk</a></span>
            <span class="metainfo department">DR Nyheder</span>
        
    </p>
</div>
        <!-- BODY LOOP -->
        <p>Et hold af amerikanske efterforskere er torsdag ankommet til Libanons hovedstad, Beirut. Her har de straks indledt indsamlingen af bevismateriale fra det sted, hvor en kraftig bilbombe dræbte landets efterretningschef, siger Libanons indenrigsminister.</p><p>- FBI-folkene er på stedet, og de er begyndt at indsamle bevismateriale. Holdet er sendt til Libanon på begæring af den libanesiske regering, siger indenrigsminister Marwan Charbel til nyhedsbureauet AFP.</p><p>USA meddelte mandag, at det vil sende et FBI-hold for at hjælpe Libanon med at finde beviser i sagen om den bilbombe, der fredag blev bragt til sprængning i myldretiden i Beirut, og som dræbte landets efterretningschef, general Wissam al-Hassan, og to andre.</p><h3>Beskylder Syrien</h3><p>Washington har fordømt bombeangrebet og betegner det som et terrorangreb, men siger også, at man vil vente på resultaterne af undersøgelsen, inden man beslutter sig for at reagere.</p><p>Oppositionen i Libanon har ikke lagt fingrene imellem og beskyldt Syriens præsident, Bashar al-Assad, for at stå bag fredagens angreb, ligesom det var tilfældet i 2005, da Libanons tidligere premierminister Rafik Hariri blev dræbt af en bombe i Beirut.</p><p>/ritzau/AFP</p>
        
        

    </div>
    </body>
    </html>