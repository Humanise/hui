Katolske ledere vil ikke udskyde kræftsyg Chávez' edsaflæggelse


Der var ikke mange 'God bedring-hilsner' til Venezuelas kræftsyge præsident Hugo Chávez under den katolske kirkes nytårshilsen på årets biskopkonference.

Her understregede formanden for de venezuelanske biskopper, Monseñor Diego Padrón, at Chávez' edsaflæggelse ikke bør flyttes fra 10. januar, som det har været på tale.

»I betragtning af den usikkerhed, der følger med præsidentens sygdom, forbliver den politiske og sociale panorama uklar«, lyder forklaringen på, hvorfor de mener, at edsaflæggelsen bør gennemføres som planlagt.

Den 58-årige Chávez blev hasteopereret 11. december i Havana i Cuba og har ifølge officielle venezuelanske kilder haft problemer med at trække vejret efterfølgende.

Landet står over for en potentielt farlig situation på grund af usikkerheden om Chavez tilstand

Monsignor Diego Padrón

Siden er den ellers publikumselskende præsident hverken blevet set eller hørt, og det vides ikke, om han vil være i stand til at blive taget i ed.

Chávez blev i oktober 2012 genvalgt som præsident, og skulle efter planen tages i ed for endnu en seks-årig periode på torsdag.

Stor usikkerhed om både land og præsident
På selv samme konference har de katolske biskopper i Venezuela kritiseret regeringen for ikke at give flere oplysninger om Chávez' tilstand.

I en erklæring skriver biskopperne ifølge den venezuelanske avis El Universal, at: »landet står over for en potentielt farlig situation på grund af usikkerheden om Chávez tilstand, og nationens politiske og sociale stabilitet er i alvorlig fare«.

De mener, at Chávez og hans parti er med til »pille ved Venezuelas forfatning«, hvis de udskyder edsaflæggelsen.

»Hvis forfatningen bliver skubbet til side, vil institutionerne også blive tilsidesat med de deraf følgende magtkampe, vold, anarki og manglende styring«, siger biskoppernes formand, monseñor Diego Padrón til El Universal og fortsætter:

»Forfatningen er en del af det venezuelanske folk, og derfor afviser vi ethvert forsøg på at manipulere forfatningen ved at favorisere interesser eller politisk holdning og derved svække demokratiet«, siger han.

Chavez er troende kristen og har gentagne gange haft verbale sammenstød med katolske ledere, som ifølge nyhedsbureauet AP tidligere har anklaget præsidentens rolle for at være for magtfuld.