Klodser i fremgang: Det kører for Lego

Lego lander endnu et flot regnskab med tocifret vækst både i salget og indtjeningen.

KL. 07.42

Der blev solgt for over 14 milliarder kroner Lego-klodser i årets første seks måneder (Foto: m0php © stock Xchng)

Af Mette Simonsen

Det går forrygende for Lego i de her år. Den administrerende direktør Jørgen Vig Knudstorp brød ud i sang, da han fremlagde sidste års regnskab og han kan roligt synge videre.

Flere klodser

I årets første seks måneder er Lego blevet endnu bedre til at tjene penge og kan notere fremgang i salget i alle geografiske regioner. Legos salg steg med 23 procent til over 14 milliarder danske kroner, og overskuddet steg til 3,5 milliarder.

- Vi er glade for, at vi igen har formået at udvikle spændende og sjove oplevelser, der virkelig appellerer til børn over hele verden. Et stærkt salg i hele produktsortimentet har gjort os i stand til at levere et yderst tilfredsstillende resultat for første halvår af 2015, skriver topchefen Jørgen Vig Knudstorp i en pressemeddelelse om halvårsregnskabet.

Fremgang på fremgang

- Det er især opmuntrende, når vi sammenligner med 2014, hvor Lego MovieTM-produkter påvirkede vores resultat positivt. Selv om det er for tidligt at komme med et estimat for hele årets resultat, forventer vi dog et tilfredsstillende resultat for hele 2015, hedder det i meddelelsen.

Legos resultat blev godt hjulpet på vej af udviklingen på valutamarkederne, der har gjort dollaren og de fleste andre store valutaer mere værd i forhold til kronen, men selv uden valutapåvirkningen kunne Lego notere en fremgang i salget på 18 pct.

Det går godt i hele verden for Lego. I årets første seks måneder opnåede Lego tocifrede vækstrater i alle regioner, men det var Asien, der efter store investeringer i området, viste den største fremgang.

Flere job

Legos succes kan også aflæses i antallet af medarbejdere. Siden 2010 har Lego udvidet medarbejderstaben med over 50 procent til over 15.000. Og igen i år er der udsigt til flere job. På fabrikken i Jiaxing i Kina skal der ansættes over 350 flere medarbejdere i år, fremgår det.