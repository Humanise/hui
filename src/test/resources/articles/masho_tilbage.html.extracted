<ARTICLE><HEADER><h2>Biologisk mor: For sent at få Masho tilbage</h2><span><TIME>kl. 20:38</TIME></span></HEADER><FIGURE><FIGCAPTION>Det er for sent at få min datter tilbage, siger den biologiske mor til den etiopiske pige Masho. Men faderen er klar til at få hende tilbage.© Fridthjof Film</FIGCAPTION></FIGURE><p><strong>Skrevet af:</strong><span><a href="mailto:nves@dr.dk">Ritzau/Nikoline Vestergaard</a></span></p><p>Der bliver ikke tale om at sende niårige Masho tilbage til Etiopien. Det er nemlig for sent - Masho har boet for længe i Danmark og er blevet dansker.</p><p>Sådan lyder det onsdag aften fra pigens biologiske mor, Sinknesh Haile Mariam, ifølge TV 2 Nyhederne, der er rejst ned for at besøge moderen og faderen.</p><p>De biologiske forældre bor i en lille fattig landsby 300 kilometer fra Etiopiens hovedstad, Addis Ababa.</p><h3>Er bekymret</h3><p>I et klip på <a href="http://nyhederne.tv2.dk/article.php/id-60822761:mashos-mor-det-er-for-sent.html?forside">TV 2 Nyhedernes hjemmeside</a> ser man forældrene blive dybt berørte, da de hører om datterens situation i Danmark.</p><p><span>Læs også </span><a href="/Nyheder/Indland/2012/11/27/142449.htm">OVERBLIK: Her er kravene til forældre før adoption</a></p><p>- Efter at jeg så filmen, er jeg for alvor blevet bekymret. Især når man ser Masho prøve at hjælpe med at bære en pose, så afviser moderen hende. Jeg kan se, at Masho føler sig alene, siger moderen Sinknesh Haile Mariam.</p><h3>Far vil have hende hjem</h3><p>Men der er store diskusioner i hjemmet om Masho. Faderen er nemlig klar til at få sin datter tilbage selv efter fem år.</p><p>- Jeg er den biologiske far. Og jeg ville blive glad igen, hvis jeg kunne få lov at tage mig af mit eget barn, siger Hussen Immishu.</p><h3>Sagen kort:</h3><p>Sagen om Masho blev fremlagt i dokumentaren "Adoptionens pris".</p><p>Her så man, hvordan den fireårige etiopiske pige blev adopteret af et dansk ægtepar fra Holbæk, selv om pigen tilsyneladende havde det fint hos sine biologiske forældre.</p><p>De biologiske forældre havde dog fået konstateret hiv og havde fået at vide, at de ville dø inden for få år.</p><p>Dette skete dog ikke, da gratis medicin fra staten holder dem i live.</p><p>I dokumentaren fulgte man herefter pigens liv i Holbæk, hvor det gik skævt med adoptivforældrene, der ikke magtede pigens voldsomme reaktion på at være fjernet fra sine biologiske forældre - og de fik angiveligt heller ikke den nødvendige hjælp til at klare problemerne med adoptivdatteren.</p><p><span>Læs også </span><a href="/Nyheder/Indland/2012/11/27/082951.htm">Adoptionsforældre: OK at vi får tæsk nu</a></p><p>De danske forældre endte med at opgive pigen, som nu bor på børnehjem.</p><p>Mashos toårige bror, der kom til Danmark samtidig med hende, bor hos sine danske forældre og har det godt.</p></ARTICLE><SECTION/>