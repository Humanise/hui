<span>OPDATERET KL. 19:01</span><p>Han anklagede sin borgmester for magtmisbrug. Her til aften blev han fyret.</p><p>Han mente, at han kunne dokumentere et vanvittigt magtmisbrug og grov nepotisme begået af den lokale borgmester.</p><p>Men i stedet endte kommunaldirektøren i Vallensbæk Bjarke Steen Johansen med en fyreseddel.</p><p>Onsdag aften besluttede et stort flertal blandt lokalpolitikerne i Vallensbæk således at fyre kommunaldirektøren efter et omstridt forløb.</p><p>»Det er en meget trist sag, og der er reelt kun tabere,« siger den socialdemokratiske 2. viceborgmester Søren Wiborg, der taler om en »grov misligholdelse af ansættelsesforholdet«.</p><h3>Valgte ikke de billigste</h3><p>Som kommunaldirektør oplevede Bjarke Steen Johansen flere episoder, som han vurderede var regulært magtmisbrug.</p><p>Det skete blandt andet, da borgmesteren krævede, at en daginstitutionspavillion skulle bygges selvom forholdene var »åbenlyst ulovlige,« skrev kommunaldirektøren i et brev til sin fagforening. </p><p>Kommunaldirektøren forklarede, at ledelsen i kommunen blev »pålagt« at give ordre til lokale håndværkere »også selvom de ikke havde afleveret det billigste tilbud,« skrev Bjarke Steen Johansen i brevet, hvor han også hævdede, at borgmesteren for offentlige midler ville betale sin egen hustru for nogle malerier.</p><p>Kommunernes Landsforening har dog fundet anklagerne »grundløse,« og den konservative borgmester Henrik Rasmussen har tidligere sagt, at han betragtede anklagerne som »løgne og mafiametoder«.</p><h3>Meget dratisk beslutning</h3><p>Fyringen af Bjarke Steen Johansen er »meget drastisk« og »helt urimelig,« vurderer Henning Thiesen, formand for de offentlige chefer i Djøf, overfor Jyllands-Posten.</p><p>Han forstår ikke, at kommunen fyrer Johansen, mens statsforvaltningen for København fortsat undersøger sagen. </p><p>»Jeg kan ikke se, at han har gjort noget forkert. Han synes, at forholdene i kommunen var urimelige, og så gik han først til sin borgmester, til kommunalbestyrelsen og da det heller ikke hjalp, så går han til statsforvaltningen. Det er foregået efter bogen, når man har en mistanke,« siger Henning Thiesen, der kalder beslutningen for »et kæmpe tilbageskridt« for en åben offentlig sektor.</p><p>Djøf vil nu undersøge mulighederne for at gå videre med sagen. </p>