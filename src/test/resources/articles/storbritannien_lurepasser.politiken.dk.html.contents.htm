<?xml version="1.0"?>
<!DOCTYPE html>
<html xmlns="http://www.w3.org/1999/xhtml"><head><title>
Storbritannien lurepasser på Palæstina-spørgsmål - Politiken.dk
</title></head><body>
  
   
    <h1>Storbritannien lurepasser på Palæstina-spørgsmål - Politiken.dk</h1>
    
      
      <p> Et ja er ikke bare et ja. </p> 
      <p> I hvert fald ikke for Storbritannien, der - modsat flere andre europæiske lande - tøver med at erklære sin støtte til opgraderingen af Palæstinas status i FN fra såkaldt observatørenhed til observatørstat. </p> 
      <p> Opgraderingen skal til afstemning i FN i morgen (torsdag), og det forventes, at den bliver vedtaget med et stort flertal. </p> 
      <p>LÆS OGSÅ <a href="http://politiken.dk/udland/ECE1825946/israel-erkender-hovedfjendens-kommende-fn-sejr/">Israel erkender hovedfjendens kommende FN-sejr</a></p> 
      <p>Briterne stiller betingelser<br />Alligevel er der stor symbolik i, hvad de forskellige lande stemmer, og herhjemme var det genstand for stor debat, før det blev besluttet, at Danmark stemmer ja. </p> 
      <p> Storbritannien, der er permanent medlem af FN's Sikkerhedsråd, har længe lurepasset på spørgsmålet om Palæstinas status og stiller nu en række betingelser, der skal opfyldes, før briterne vil stemme ja. </p> 
      <p>LÆS LEDER <a href="http://politiken.dk/debat/ledere/ECE1825757/endelig-kom-det-danske-ja-til-palaestina/">Endelig kom det danske 'JA' til Palæstina</a></p> 
      <p> »For det første skal den palæstinensiske ledelse indikere et tydeligt engagement i forhold til øjeblikkeligt at genoptage forhandlingerne (med Israel, red.) uden forbehold«, har den britiske udenrigsminister Willam Hague sagt til det britiske parlament. </p> 
      <p>Nye rettigheder kræver nye løfter<br />For det andet ønsker briterne »visse forsikringer« i forhold til de nye rettigheder, som Palæstina får med en opgradering, blandt andet i forhold til Den Internationale Straffedomstol i Haag. </p> 
      <p> Eksperter har tidligere vurderet, at det vigtigste ved opgraderingen af Palæstinas status til observatørstat er, at det giver mulighed for at søge om lov til at føre sager ved Den Internationale Straffedomstol. </p> 
      <p> Teoretisk set kan dette betyde, at eksempelvis Israels bosættelser på Vestbredden eller den israelske hærs ageren i Gaza kan komme for en domstol. </p> 
      <p> Frankrig, der ligesom Storbritannien er permanent medlem af Sikkerhedsrådet, meldte i går ud, at den franske mission stemmer ja. Siden har Østrig, Spanien og også Danmark meldt sig i koret af ja-sigere. </p> 
      <p>LÆS OGSÅ <a href="http://politiken.dk/udland/ECE1825591/frankrig-stemmer-for-opgradering-af-palaestina-i-fn/">Frankrig stemmer for opgradering af Palæstina i FN </a></p> 
      <p>Overvældende flertal<br />Tyskland stemmer imod. Styret i Berlin har tætte bånd til Israel og støttede stærkt op om Israels seneste offensiv mod Gaza. </p> 
      <p> »Vores mål er at forhindre yderligere negativ påvirkning af fredsprocessen i Mellemøsten«, lød det fra talsmand fra det tyske udenrigsministerium Andreas Peschke ifølge Reuters. </p> 
      <p> USA har bekræftet, at amerikanerne stemmer nej til forslaget. </p> 
      <p> »Vi stemmer nej... Vi tror, det er en fejltagelse«, har talsmand i det amerikanske udenrigsministerium Victoria Nuland sagt ifølge al-Arabiya. </p> 
      <p>LÆS OGSÅ <a href="http://politiken.dk/politik/ECE1825917/df-rystet-danmark-laegger-sig-ud-med-obama-med-palaestina-ja/">DF rystet: Danmark lægger sig ud med Obama med Palæstina-ja</a></p> 
      <p> Mindst 130 - men formentlig over 150 - ud af 193 medlemslande i FN forventes at stemme ja til opgraderingen af Palæstina fra såkaldt observatørenhed til observatørstat. </p> 
     
    
   
  
 </body></html>
